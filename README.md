Εισαγωγή στην Python | mathesis.cup.gr
===================

Εργασία : Μάντεψε έναν αριθμό
------------- 

Κατασκευάστε το παιχνίδι "μάντεψε ένα αριθμό".

**Περιγραφή**

Ο παίκτης προσπαθεί να μαντέψει ένα αριθμό από το 1 έως και το 100 που τυχαία έχει επιλέξει ο υπολογιστής.

Το πρόγραμμα περιμένει την είσοδο ενός αριθμού από το χρήστη και ελέγχει αν αυτός είναι ίδιος με αυτόν που έχει επιλέξει ο υπολογιστής.

Εάν ο παίκτης δεν βρει τον αριθμό, το πρόγραμμα εμφανίζει το μήνυμα "Ο κρυμμένος αριθμός είναι μεγαλύτερος" ή το μήνυμα "Ο κρυμμένος αριθμός είναι μικρότερος", ανάλογα με το αν ο αριθμός που έχει επιλέξει ο υπολογιστής είναι μεγαλύτερος ή μικρότερος από αυτόν που έδωσε ο παίκτης.

Ο έλεγχος επαναλαμβάνεται μέχρι ο παίκτης να βρει τον αριθμό ή ο ίδιος να τερματίσει το παιχνίδι.

Ο παίκτης κερδίζει 10-ν πόντους, όπου ν οι αποτυχημένες προσπάθειες, και 0 πόντους αν οι αποτυχημένες προσπάθειες είναι 10 ή περισσότερες. Για παράδειγμα, αν ο παίκτης βρει τον αριθμό μετά από 4 αποτυχημένες προσπάθειες τότε κερδίζει 10-4 = 6 πόντους, ενώ αν ο παίκτης έχει 10 ή περισσότερες αποτυχημένες προσπάθειες, τότε απλά δεν κερδίζει κανένα πόντο.

Όταν ο παίκτης βρει τον ζητούμενο αριθμό, το πρόγραμμα εμφανίζει το μήνυμα "Το βρήκατε μετά από Χ προσπάθειες, και κερδίσατε Υ πόντους" (όπου Χ ο αριθμός των προσπαθειών και Υ οι πόντοι που κερδήθηκαν όπως παραπάνω). 

Αμέσως μετά το πρόγραμμα εμφανίζει το μήνυμα "θέλετε να ξαναπαίξετε (ΝΑΙ/ΟΧΙ)". Αν ο παίκτης απαντήσει ΝΑΙ, τότε το παιχνίδι αρχίζει από την αρχή.

**Σημειώσεις**

Το παιχνίδι αρχίζει με σαφείς οδηγίες ως προς τους δύο τρόπους τερματισμού του α) εύρεση του αριθμού από τον παίκτη και β) εκούσιος τερματισμός από τον παίκτη.

Ο υπολογισμός του τυχαίου αριθμού γίνεται με χρήση της βιβλιοθήκης random.

To παιχνίδι εμφανίζει τα κατάλληλα μηνύματα στον παίκτη, όπως περιγράφονται παραπάνω, π.χ. "Ο κρυμμένος αριθμός είναι μικρότερος", κλπ.

Αν ο χρήστης δώσει μη αριθμό ή αριθμό μικρότερο από το 1 ή μεγαλύτερο από το 100, το πρόγραμμα ζητά και πάλι από τον παίκτη την εισαγωγή ενός αριθμού, χωρίς να σταματήσει και χωρίς αυτού του είδους το λάθος να προσμετράται στις αποτυχημένες προσπάθειές του. Σε αυτό το σημείο χρησιμοποιείται αμυντικός προγραμματισμός. 

Όταν βρεθεί ο αριθμός, το παιχνίδι εμφανίζει το μήνυμα "Το βρήκατε μετά από Χ προσπάθειες, και κερδίσατε Υ πόντους".

Υπάρχει η δυνατότητα εκούσιου τερματισμού του παιχνιδιού από τον παίκτη πριν την λήξη του.

Στο τέλος του κάθε παιχνιδιού υπάρχει επιλογή για να ξαναπαίξει ο παίκτης, με υπολογισμό από το πρόγραμμα νέου τυχαίου αριθμού.

----------
